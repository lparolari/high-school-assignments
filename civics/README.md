# Approfondimento di Educazione Civica Digitale

# Temi

TODO: aggiungere i video da guardare come input e usarli come punto di
parteenza (the social dilemma in `cs-golgi`)

# Internet e il cambiamento in corso: architettura, diritti, ecologia

Internet è una delle più straordinarie innovazioni del nostro tempo, e
possibilmente una tra le innovazioni che hanno generato l'impatto più
importante per il genere umano.

Per caratteristiche architetturali, pervasività e ruolo in società,
Internet non può essere considerato un medium come gli altri. È per
questo fondamentale conoscere **storia**, **architettura** e
**principi fondativi** di Internet, e osservare come questi siano
stati mantenuti o messi in discussione dalla straordinaria diffusione
di una delle sue più importanti applicazioni – il Web – con i suoi
giganti, e la rapida espansione dei social media.

Comprendere l'architettura di Internet, metafora del cambiamento
culturale del nostro tempo, implica conoscere, tra le altre cose, il
valore e le implicazioni del concetto di **neutralità della Rete** e
le sfide dell'**Internet governance**, ossia dei meccanismi
decisionali e dei codici alla base del suo funzionamento e le
implicazioni che questi hanno sul modo in cui avvengono le interazioni
online e sono distribuiti e rappresentati i contenuti.

La pervasività e generatività\* della Rete – e la straordinaria
centralità delle tecnologie digitali ad essa associate – sollevano
molte questioni, a partire da quelle relative all'espansione della
sfera dei **Diritti in Internet**. La sfida riguarda gli ordinamenti
sia a livello globale sia nazionale, con riferimento a nuove
dimensioni di concetti noti (ad esempio domicilio, proprietà,
riservatezza, privative d'autore), che ha portato alla produzione di
importanti documenti quale la Dichiarazione per i Diritti in Internet,
prodotta nel 2014 dal Parlamento Italiano.

# Educazione ai media: ordientarsi e comportarsi in una società mediatizzata

Viviamo in una società fortemente mediatizzata. Il passaggio dai mass
media ai cosiddetti nuovi media e successivamente ai social media ha
sancito un importante cambiamento nel modo di comunicare, e anche, in
virtù della pervasività di questo cambiamento, ha avuto implicazioni
profonde su tutte le dimensioni dell'agire umano: l'individuo, la
socialità e i rapporti intergenerazionali, ad esempio.

Le tecnologie dell'informazione e delle comunicazioni, analogiche o
digitali, non hanno di per sé una connotazione positiva o negativa*: è
però indispensabile tenere conto del loro impatto per una piena
comprensione dell'essere individui, collettività e società nel 21mo
secolo. L'educazione ai media passa prima di tutto dalla comprensione
della storia, evoluzione e cultura dei media, anche per evidenziarne
tratti comuni, specificità e differenze*, ad esempio con riferimento a
come cambiano i codici comunicativi con il digitale.

I media sono sia strumento di comunicazione che oggetto culturale, e
come tali possono essere affrontati e sfruttati anche nell'attività
didattica.

Parlare di educazione ai media significa affrontare diverse
dimensioni.

**La dimensione dell'individuo: identità e rappresentazione.** È
fondamentale maturare la capacità di riflettere autonomamente sul
rapporto tra sfera pubblica e sfera privata, sul tema della
riservatezza (privacy)\* come protezione della propria e il rispetto
dell'altrui, e sul concetto di "traccia digitale"\* (digital
footprint) generata in Rete e attraverso diverse tecnologie.

Occorre inoltre comprendere i meccanismi alla base della propria
identità (online e offline), anche affrontando criticamente il tema
della rappresentazione personale attraverso mass media, nuovi media e
social media.

**La dimensione della socialità.** Lo sviluppo di competenze
relazionali e comunicative sui media, soprattutto digitali, richiede
una riflessione sulle strategie comportamentali positive, la
conoscenza di netiquette, l'uso di un linguaggio non ostile e la
capacità di sfruttare le potenzialità di collaborazione e creazione di
comunità offerte dalla tecnologie.

Occorre inoltre comprendere come i media siano un luogo dove gestire
in misura crescente la diversità – anche attraverso la capacità di
affrontare trolling, hate speech e cyberbullismo – sviluppando
comportamenti consapevoli e una piena comprensione del ruolo delle
azioni individuali (o della loro assenza).

**Il tempo** Particolare importanza è legata al rapporto tra media e
gestione del tempo. La capacità di costruire e analizzare una "dieta
mediale", decidere i momenti dell'uso e del non uso della tecnologia,
rappresenta un aspetto fondamentale nell'affrontare le esternalità di
una società ad elevatissima intensità di comunicazione e informazione.
Il rapporto tra tempo e tecnologie chiama in causa anche la questione
generazionale, e il ruolo della scuola nella costruzione di strategie
costruttive nel quadro del rapporto tra studenti e proprie famiglie,
tra studenti e adulti.

# Educazione all'informazione: cercare, analizzare e utilizzare correttamente l'informazione

La rivoluzione ambientale corrente è simbolicamente rappresentata
dall'infosfera (Floridi, 2017), ossia lo spazio semantico costituito
dall'insieme in continua espansione di dati e informazioni, e di
agenti in grado di svolgere qualunque tipo di azioni su queste. Da
questo discende che tra le competenze di base, essenziali per ogni
aspetto della vita, rientra la capacità di cercare, decodificare e
utilizzare consapevolmente e criticamente l'informazione.

La padronanza delle strategie di ricerca di informazione prevedono la
capacità di valutare provenienza, qualità e credibilità delle fonti
informative, e di giudicare la qualità e la completezza delle
informazioni raccolte, anche a partire dalle dinamiche utilizzate dai
motori di ricerca e da repertori di risorse. \
Comprendere il ruolo delle fonti di informazione significa, quindi, anche
apprezzare il valore della conservazione e messa a disposizione di queste.
Biblioteche, archivi fisici e digitali e altre raccolte di informazioni,
ad esempio legate al nostro patrimonio culturale e alla nostra produzione
culturale, rappresentano alcuni di questi esempi.

Altra competenza riguarda la consapevolezza dei principi normativi\*,
incluse le ragioni alla base dell'accesso e del riuso
dell'informazione: ciò include conoscere la storia e l'evoluzione dei
principali modelli tradizionali e alternativi delle privative
d'autore, inclusa la nozione di commons, nonché la corretta e
consapevole gestione del fascio dei diritti associati ai diritti di
proprietà intellettuale, tra diritti morali e a contenuto economico,
quali la rielaborazione e la citazione.

Educazione all'informazione significa, in un senso più ampio,
comprendere le dinamiche associate alla profonda evoluzione che ha
investito l'ecosistema della produzione e della distribuzione di
informazione, con particolare riferimento a:

- la generale trasformazione del ruolo dell'editoria nell'ambiente
  digitale, inclusi gli strumenti per garantire qualità
  dell'informazione prodotta e acquisire fiducia da chi la fruisce
  (es. fact checking, watchdog, public editor);

- i diversi meccanismi di produzione dell'informazione, tra produzione
  autoriale, generata dagli utenti e automatizzata;

- il rapporto tra gli algoritmi dei principali intermediari digitali e
  meccanismi di consumo dell'informazione, e le implicazioni di questo
  sulla democrazia, la nozione di filter bubble (bolla di filtraggio,
  Parisier, 2012) e bias.

Le competenze da maturare si estendono ai diritti sui dati del settore
pubblico, in particolare in termini di trasparenza amministrativa e
valorizzazione del patrimonio informativo pubblico, sia per scopi
civici (monitoraggio, apertura, open government e civic hacking) sia
commerciali.

# Dati e intelligenza artificiale: capirne il ruolo, il valore, i rischi e le implicazioni

La conversione digitale di qualunque informazione, dato e relazione
tra questi ha prodotto l'esplosione nella quantificazione di ogni
processo umano e di macchina. Si tratta di una dinamica centrale del
nostro tempo, che ha profonde implicazioni quantitative e qualitative,
a maggior ragione perchè associata alla capacità sempre più sviluppata
delle macchine di elaborarle.

È fondamentale, quindi, partire comprendendo cosa è un dato,
conoscendo la differenza tra dati e informazioni. Descrivere,
classificare, raccogliere i dati, anche comprendendo come gestire
produzione, archiviazione, ordinamento e processing dei dati in un
formato adatto all'interrogazione, all'interpretazione e, più in
generale, all'elaborazione automatica, diventa essenziale.

Per poter comprendere ed elaborare dati, è fondamentale sviluppare
competenze di base in campo matematico-statistico. Alle principali
operazioni statistiche è possibile affiancare anche concetti come
correlazione e causalità, per imparare a trarre informazioni
significative dai dati.

Occorre comprendere inoltre l'importanza degli elementi di governance
dei dati, associata ad aspetti semantici (es. metadatazione), tecnici
(es. interoperabilità e standard) e sociali (es. gradi di apertura,
disponibilità, ma anche tutela e trattamento).

L'utilizzo dei dati chiama quindi in causa il tema dell'estrazione di
significato dai dati e della comunicazione efficace di questi, anche
in chiave giornalistica (data journalism) e attraverso
rappresentazioni grafiche di informazioni composite (infografiche e
data visualization). L'aumentare della complessità e quantità di dati
ha portato all'emersione del concetto di big data, inteso come
l'insieme di tecnologie e metodologie per l'analisi e la messa in
relazione di grandissime quantità di dati eterogenei, strutturati e
non strutturati, anche allo scopo di scoprire eventuali legami e
relazioni.

Le principali dinamiche legate alla sicurezza e alla fiducia in Rete,
infine, si fondano sullo sviluppo di strategie attive di difesa
(cybersecurity) e la sperimentazione di nuovi paradigmi di fiducia
(es. attraverso la tecnologia blockchain).

\* portare un esempio di AI che apprende dai dati con bias

# Cultura e creatività digitale: stare in rete è anche un atto culturale

> Q: Unicità dei file e delle cose in rete

Internet, i media digitali, e con essi i social media, non sono solo
strumenti. Sono anche in grado di abilitare nuove produzioni
culturali, e sono essi stessi "oggetti culturali".

Lo sviluppo di una piena cittadinanza digitale passa anche e
soprattutto dalla capacità degli studenti di appropriarsi dei media
digitali, passando da consumatori passivi a consumatori critici e
produttori consapevoli di contenuti.

Partendo dai concetti di multimedialità, interattività, ipertestualità
e interfaccia, è opportuno dare agli studenti gli strumenti per
comunicare ed esprimere la propria creatività.

Diventa quindi centrale la costruzione di narrazioni transmediali,
crossmediali e digitali (digital storytelling), fra testo, immagini,
audio e video, utilizzando ad esempio podcast, webcast, radio
digitali, applicativi mobili, blog collettivi, software per la stesura
di testi collaborativi, videomapping, videomaking e fotografia
digitale.

Associata a queste competenze è la conoscenza di ergonomia cognitiva,
usabilità e tecniche di rappresentazione delle informazioni (es.
infografiche), e in generale dell'evoluzione di lettura e scrittura in
ambienti digitali, dell'evoluzione di generi narrativi, anche
attraverso un'analisi critica dei nuovi generi.

Tra i nuovi generi, alcuni videogiochi rappresentano una forma di
narrazione e di costruzione di contenuti ormai consolidata e da
esplorare, in quanto portatrice di nuove opportunità di creatività,
sia attraverso lo sviluppo di videogiochi a scopo educativo (serious
gaming) che attraverso l'utilizzo di videogiochi comuni nella pratica
didattica.

# Istruzioni operative

## Gruppi

Il lavoro deve essere svolto a gruppi di 3/4 persone al massimo. Non
sono ammessi lavori individuali. Un gruppo di due persone deve essere
preventivamente comunicato e il tempo a disposizione per la
presentazione dell'approfondimento (si veda
[Esposizione](#esposizione)) è ridotto a 10 minuti.

## Modalità

Il lavoro da consegnare consiste in un approfondimento libero su uno
dei temi presentati alla sezione [Temi](#temi). I temi di
approfondimento sono soltanto indicativi e, come i video, forniscono
uno spunto dal quale partire per l'approfondimento. I temi possono
essere approfonditi sia in maniera verticale che orizzontale: ogni
singola parola può essere approfondita e ampliata nel suo contesto,
oltre al fatto che avendo scelto un tema, esso poi può essere
collegato agli altri e approfondito in maniera trasversale.

L'approfondimento può essere presentato secondo le seguenti modalità.

- _Presentazione_. Consiste nel creare delle "tradizionali" slide da
  utilizzare a supporto della presentazione.

- _Video_. Consiste nel creare un breve video da presentare e sui cui
  poter discutere.

- _Sito web_. Consiste nel creare un sito web che possa illustrare
  l'approfondimento tramite le funzionalità del web, ovvero tramite
  collegamenti ipertestuali a risorse del web, navigabili con
  facilità.

- _Caso studio_. Consiste nell'analizzare fatti accaduti realmente
  correlati al tema scelto.

- _Questionario con dati_. Consiste nel raccogliere dati (da
  conoscenti e amici, ad esempio) tramite un questionario che indaga
  un aspetto del tema scelti.

- _Implementazione/studio e presentazione algoritmo di intelligenza
  artificiale_. Consiste nello studiare, in relazione al tema scelto,
  un algoritmo di intelligenza artificiale (e/o implementarlo) e
  presentarne pregi e difetti criticamente.

Le modalità di lavoro non sono esclusive. Ad esempio, potrebbe essere
comunque comodo avere delle slide da presentare per mostrare i
risultati raccolti dal questionario.

Se il supporto scelto non è adatto a raccogliere tutto il lavoro
svolto, può essere integrato con un documento. Ad esempio, si
potrebbero raccogliere tutte le indagini e considerazioni fatte in un
documento Word e mettere nelle slide solo quelle più importanti. Si
tenga conto che tutto il materiale consegnato è condiviso con la
classe.

L'artefatto prodotto da ogni gruppo, e quindi il lavoro finale, deve
essere commisurtato al numero di componenti del gruppo. Tutti i
componenti devo contribuire nella produzione dell'approfondimento.

## Esposizione

Il gruppo deve esporre il lavoro ai compagni in un tempo massimo di 15
minuti (20 per gruppi di 4 persone). Il limite di tempo deve essere
rispettato obbligatoriamente, ogni minuto in più costa un -0.25 sul
voto finale.

L'esposizione non deve essere per forza la proiezione e la descrizione
delle slide: spazio alla vostra creatività!

## Valutazione

La valutazione dell'elaborato terrà conto dei seguenti aspetti:

- Presentazione orale. Si intende, la presentazione dal punto di vista
  espositivo, ovvero: padronanza dell'argomento, l'esposizione orale,
  gestione dei tempi, impatto dell'artefatto, discussione e stimoli
  creati, ...

- Artefatto prodotto. Ovvero, cosa è stato prodotto durante
  l'approfondimento, come vi siste documentati e quanto avete prestato
  attenzione all'annotazione delle fonti e al controllo
  dell'autorevolezza delle stesse, come si è improntato il lavoro,
  quanto è orientato al diffondere la conoscenza, semplicità,
  precisione, ...

- Dettaglio di approfondimento. Ovvero, quanto il tema scelto è stato
  approfondito e quanto si è indagato a fondo.

- Critica. Si intende, quanto l'argomento è stato affrontato dal punto
  di vista critico, non limitandosi alla mera esposizione delle
  informazioni ricavata durante la fase di documentazione.

- Creatività. Ovvero, quanto l'argomento è stato affrontato con
  creatività e come, sul tema scelto, si è deciso di indagare per
  estrarre informaizoni con creatività e curiosità.

La valutazione potrebbe essere diversa tra i componenti del gruppo, se
il contributo del singolo componente non emerge.

La valutazione è influenzata anche dal tempo impiegato durante
l'esposizione (si veda la sezione [Esposizione](#esposizione)).

# Fonti

1. [Ministero dell'Istruzione, _L'Educazione Civica: un percorso per formare cittadini responsabili_](https://www.istruzione.it/educazione_civica/)
2. [Safer Internet Center, _Educazione Civica Digitale_](https://www.generazioniconnesse.it/site/it/educazione-civica-digitale/)
3. [Safer Internet Center, _Educazione Civica Digitale: il Sillabo per Orientarsi_](https://www.generazioniconnesse.it/site/_file/documenti/ECD/ECD-sillabo.pdf)
4. [Cremit, _Educazione Civica Digitale: il Sillabo per Orientarsi_](https://www.cremit.it/educazione-civica-digitale-il-sillabo-per-orientarsi/)
5. [Accademia Civica Digitale, _Definizione di Educazione Civica Digitale_](https://www.accademiacivicadigitale.org/educazione-civica-digitale-definizione/)
6. [Loescher Editore video, _Webinar per la didattica a distanza - Educazione alla cittadinanza digitale_](https://youtu.be/1oVVfD9Pk9U)
